Niger (nèssu en 1869 a lo harâ des Rojos-Tèrres, chiéz Constant Forcinal) est un chevâl trotior a l'origina d'una legnâ de la race du Trotior francês, dês ora disparua. Fily de The Norfolk Phœnomenon, il est per lui un petit-fily ou arriér-petit-fily de l'ètalon angllês The Norfolk Phenomenon. Sa mâre, Miss Bell, est una èga demi-sang d'origina angllêsa ou amèriquèna, famosa por avêr sèrvi Napoléon III.

Fôrt marcâ per l'enfluence du Trotior Norfolk, Niger, petit ètalon nêr u côrp ènèrgico et arriondi, est dècrit coment d'aparence comena, avouéc una grôssa téta en arçon. Il tèste ses alures brilyentes a sos dèscendents, en particuliér u trot, mas asse una afèccion rèspiratouèra hèrèditèra, lo cornâjo. A ceti titro, ben qu'il sêt recognessu coment l'un des patrons de race du Trotior francês, Niger vint un ètalon controvèrsâ. Sa legnâ mâclla disparêt u comencement du XXémo sièclo, mas Niger réste l'ancétro des ètalons Narquois et Juvigny, dens les legnâs matèrnèles.
